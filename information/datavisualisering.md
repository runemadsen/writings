Data Visualisering
==================

Artikel
-------

Journalistikken er for tiden under kraftig forandring. Væk er print avisernes tidligere dominans, og de store mediehuse prøver alle at besvare et skæbnesvangert spørgsmål: Hvordan overlever vi, og forbliver relevante, i en verden hvor internettet flyder med endeløst gratis indhold.

Én reaktion på dette er opblomstringen af data –og multimediejournalistikken. Giganter som New York Times og The Guardian har de seneste år brugt massive resourcer på at oversætte deres prisvindende grafiske arbejde til internettet, og resultatet er en mere involverende, nutidig og stilfuld nyhedsdækning i så brede områder som [Oscar dashboards](http://nyti.ms/1gLt5VO), [data visualiseringer af vinter OL](http://nyti.ms/1gLt5VO), og [interaktive debatanalyser](http://nyti.ms/UhQVMP) fra den amerikanske valgkamp. Én artikel, [Snow Fall: The Avalanche at Tunnel Creek](http://nyti.ms/1jX0hNU), bliver ofte nævnt som skelsættende, på trods af at tendensen strækker sig mange år tilbage. Aviser er overvejende ved at blive softwarevirksomheder.

Udviklingen herhjemme er forsinket, men synlig, og det er tydeligt at mange yngre udviklere ser tendensen hos de amerikanske aviser som et forbillede på, hvorhen den danske journalistik skal drives. Der er allerede talrige eksempler på spæde skridt mod en mere interaktiv journalistik hos de store danske aviser, såsom med Berlingske's [Sporet](http://www.b.dk/sporet) eller Politikens [interaktive grafik over restauranter](http://politiken.dk/rejser/rejser_940px/ECE2274713/interaktiv-grafik-her-ligger-verdens-50-bedste-restauranter/). Aviserne søger efter nye udtryksformer, og data– og multimediejournalistikken er én af svarene.

Udover selvfølgelig at danne sig et uvildigt perspektiv på disse nye trends, vurdere hvad de kan, og forstå hvornår man skal benytte sig af dem (hvilket umiddelbart kan være svært for mange, og er stof til en anden artikel), så er det også vigtigt at forstå de gevinster og problematikker, der ofte opstår i kølvandet på et skifte til en mere interaktiv, digital journalistik. Det følgende er et forsøg på kort at opremse et par af de knap så åbenlyse erfaringer, som står klarest i hukommelsen efter flere års arbejde i *Interactive News*, *Multimedia* og *Research and Development* afdelingerne på New York Times.

En af de mest positive ting ved multimediejournalistikken er, at den tiltrækker brugerne. Statistiker fra nytimes.com viser en massiv deling af links til interaktive artikler på sociale netværk, samtidigt med en stigning i gennemsnitstiden for den enkelte bruger. Dette betyder ofte at brugerne – specielt de yngre segmenter – går fra at bruge 3-15 sekunder på at læse en artikel, til flere minutter på at interagere med en multimedieartikel. Det er i sig selv noget af en bedrift.

Problemet er, at det er notorisk svært at profitere på. "Snow Fall" tog over 16 medarbejdere månedsvis at udarbejde, og selvom sådanne historier samtidigt bliver bragt i printudgaven af New York Times, så kan langt de fleste brugere tilgå den primære artikel gratis online. Tal fra 2011 viser, at aviser tjener over 200 gange mere på en læser af en print avis end en internet bruger [1](http://www.businessinsider.com/new-york-times-print-versus-online-2011-5), og dette resulterer i en grum sandhed: lønninger til interaktive udviklere driver budgettet op, og deres produkter bidrager ikke meget til bundlinjen.

En anden positiv tendens i udviklingen af multimediejournalistikken er frigivelsen af de mange gratis open-source værktøjer, som er et direkte resultat af samarbejdet mellem programmørere og journalister. Gode eksempler er de uhyre populære [Underscore.js](underscorejs.org) og [Backbone.js](http://backbonejs.org/) moduler udviklet af Jeremy Ashkenas til [DocumentCloud](http://www.documentcloud.org), et projekt sponsoreret af New York Times. Disse nye værktøjer er en hjælp til aviser, som har sat næsen op efter at opstarte multimedieafdelinger, men ikke ønsker at genopfinde den dybe tallerken. Omkostninger til infrastruktur og software værktøjer (men ikke arbejdskraft) er derfor uhyre lave, og forudsætningerne for at udvikle det næste årtis Pulitzer-prisvindende journalistik kan ligeså godt findes hos to studerende i en kælder, som i et globalt mediehus. Sidstnævnte er selvfølgelig en konkret trussel mod de etablerede aviser. Mange anser f.eks. Nate Silver's [FiveThirtyEight](http://fivethirtyeight.com) eller [MediaStorm](http://mediastorm.com/) som gode eksempler på, hvad en mindre gruppe journalister kan udrette. At FiveThirtyEight først var ejet af New York Times, og senere af ESPN, er alene et bevis på, at de store medie virksomheder forstår denne trussel.

Et grundlæggende problem med de gratis værktøjer er, at multimediejournalistikken synes at have hang til fokus på trends og indpakning, og mindre interesse i egentligt godt design og indhold. Der gik ikke mange uger efter udgivelsen af Snow Fall før efterligningerne dukkede op, og selvom der ikke er noget decideret forkert det, så modsiger det de fundamentale principper i både journalistikken og designverdenen: Vi har i mere end hundrede år i de grafiske fag arbejdet os frem til en forståelse af, at godt design opnåes ved at finde den rigtige form til det givne indhold. Når man benytter de samme 3 type grafer – eller en Snow Fall skabelon – til vidt forskelligt indhold, så er det en misforståelse af, hvad godt design er. Endnu farligere bliver det, når det udføres af en online avis, som idag er vant til at spytte indhold ud i et tempo, som tidligere tiders journalister ville måbe over. Mange burde spørge sig selv, om indholdet i deres multimedieartikel kunne stå på egne ben, hvis man fjerner animation og flotte farver. De fleste kan forstå, hvorfor valget af en ny skrifttype ikke resulterer i en bedre artikel, men det kan være sværere at bruge samme logik på nutidige elementer som interaktiv grafik og animationer.

Det er også et positivt tegn, når de nye multimedieafdelinger giver programmørere et alternativ til reklamebranchen, som så længe har været anset for det *kreative* alternativ for en udvikler. Dygtige ledere kan tiltrække de største tekniske talenter ved at tilbyde betydningsfuldt arbejde i projekter som reelt har indflydelse på meningsdannelsen i samfundet. Det er ikke et svært valg, hvis alternativet er at producere bannerreklamer for Coca-Cola. Programmørere kan iøvrigt gøre journalisternes arbejde lette ved at udvikle interne værktøjer, som det har været tilfældet på New York Times, som har utallige interne applikationer, der hjælper med alt fra design af grafer og tidslinjer til overvågning af sociale medier. Artikler til brugerne er kun en bid af kagen.

Desværre er der i mediebranchen en tendens til at bero sig på forældede idéer om, hvilke arbejdsopgaver en programmør skal udføre. Siden computerens indtog på arbejdspladserne i 80'erne, har der været et skel mellem den *tekniske* udvikler og den *kreative* modpart. Dette reflekteres ofte i en opdeling, hvor man er håbløst bange for at tillade programmøreren indflydelse i udarbejdelse af indhold, og hvor de kreative – ofte med en mangel på forståelse for online mediet – langt overtræder grænserne for, hvor meget de skal bestemme.

Problemet med denne tilgang er, at en programmør opvokset i computergenerationen aldrig har kendt til et skel mellem den kreative og tekniske proces. At programmere *er* at være kreativ, og ligesom at journalister ikke alene kan defineres ud fra deres evne til at stave, så er nutidens programmørere også talentfulde designere, tekstforfattere og kunstnere, der generelt skriger efter at få indflydelse over indhold. De mest successfulde afdelinger har formået at etablere en proces, hvor de dygtigste journalister arbejder på lige fod med deres udviklere. Disse teams implementerer ikke alene det endelige produkt, men styrer ofte projektets idéfase. Den bedste måde at sikre en kortlivet karriere til sit hold af programmørere er at sætte alt for klare rammer for arbejdsfordelingen.

Når de danske mediehuse i disse tider kaster sig ud i et nyt kapitel i online journalistikken, så er det vigtigt at reflektere over ovenstående. Det gælder for det første om at finde en ledelse med en dyb, teknisk forståelse for mediet, koblet med en kritisk tilgang til trends. I bedste fald resulterer det i en dækning, som forvandler et komplekst og forvirrende datasæt til en simpel, forståelig, og brugervenlig præsentation, hvor brugeren kan navigere på egen hånd og drage egne konklusioner. I værste fald bliver det en dårlig gimmick, hvor animationer og grafer forvirrer brugeren, og enten gør en interessant artikel uforståelig, eller værre, pynter en ligegyldig tekst med falsk form. Den bedste måde at undgå dette er at etablere et samarbejde på tværs af journalister, designere og programmørere, hvor alle er på lige fod, og hvor målet er med åbent sind at udforske den bedste fremstilling af hver enkel artikel. Løsningen er så simpel som den er gammel: Godt design skabes ved at lave indholdet drive udseendet. Ofte er løsningen at finde den simpleste mulige form.


Fakta
-----

Rune Skjoldborg Madsen (@runemadsen) er designer og programmør bosiddende i Brooklyn, New York. Han er tidligere interaktiv udvikler på New York Times, og er idag *Director of Software Development* for O'Reilly Media. Han underviser desuden kandidatstuderende på New York University's *Interactive Telecommunications Program* og *Studio 20: New Media and Digital Innovation in Journalism*.